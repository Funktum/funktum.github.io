---
layout: post
published: true 
title: 4 syytä aloittaa keskivartalotreeni
---



Näkyvät vatsalihakset ja litteä vatsa ovat houkuttelevia tavoitteita eikä vatsalihasten harjoittamisen hyödyt rajoitu siihen.
Ja korjaan heti itseäni, ettei tule väärinkäsityksiä: jos haluat saada vatsalihakset näkyviin, kannattaa keskittyä rasvaa 
polttavaan aerobiseen harjoitteluun ja ruokavalioon. Eli pelkkien vatsarutistusten tekeminen ei ole tehokkain tapa saada 
six-pack esiin.
Noniin takaisin aiheeseen. Vatsalihasten harjoittamisella on, uskokaa tai älkää, muitakin vaikutuksia kuin itsetunnon 
kohottaminen rantakaudeksi. Tässä on neljä tärkeintä syytä alkaa huomioida syviä vatsojaan.

#### 1. Ne pitävät sinut pystyssä

Lihaksia on kehossa useassa kerroksessa. Syvien lihasten tehtävä on tukea luurankoa ja pinnalliset lihakset pääsäännöllisesti
tuottavat liikettä. Jos meiltä puuttuu syvien lihasten tuki eli niitä lihaksia ei saada aktivoitumaan kunnolla, joutuvat pinnalliset 
lihakset puuttumaan tukemiseen, mikä häiritsee liikettä. Erityisen tärkeää on keskivartalon tuki.
On hankalaa liikkua oikein, jos poikittainen vatsalihas (aka syvät vatsat) ei tee työtään ja vinot vatsat puuttuvat
tukemiseen. Vinot vatsat ovat tärkeässä roolissa esimerkiksi kävely- tai juoksuaskelta ottaessa.
Tutkimuksen mukaan keskivartalon syvät lihakset aktivoituvat 30 millisekuntia ennen käden liikettä ja 110 millisekuntia ennen 
jalan liikettä. Voit kokeilla tätä laittamalla yhden käden vatsan päälle ja nosta nopeasti toista kättä suoraan eteen. Huomaat 
että jotain aktivoituu vatsassa juuri ennen käden noston aloittamista. Eli jopa käden liikuttaminen tarvitsee syvien 
keskivartalolihasten tuen.

#### 2. Ne suojaavat elämän kovilta kolhuilta

Keskivartalon syvät lihakset muodostavat keskivartalon ympärille seinämät, jotka suojaavat rankaa, hermostoa ja sisäelimiä. 
Jos syvät lihakset eivät aktivoidu oikein, on selkärangan loukkaaminen esimerkiksi raskaissa nostoissa melko todennäköistä. 
Samoin sisäelimet ja hermosto voivat vaurioitua jo yhdestä kovasta iskusta.

#### 3. Ne saa sinut näyttämään hyvältä

Tämä on aika itsestään selvää tässä vaiheessa. Kun syvät keskivartalon lihakset ovat kunnossa, jaksavat ne tukea ja ylläpitää 
hyvää ryhtiä. Muista huomioida myös kehon kireydet/heikkoudet, ettei ryhtisi painu kasaan.

#### 4. Ja dominoit muut pelikentällä

Kun keskivartalo on hyvässä kunnossa ja osaa toimia oikein ja monipuolisesti, kehityt nopeasti uusissa lajeissa. Tärkeintähän
ei ole voitto vaan vastustajan täydellinen murskaaminen!
Jos keskivartaloharjoituksesi ovat tähän asti rajoittuneet pelkkiin vatsarutistuksiin, suosittelen lämpimästi vinojen ja syvien vatsalihasharjoitteiden lisäämistä. Otahan rohkeasti yhteyttä, niin löydetään yhdessä sinulle miellyttävä tapa treenata!
