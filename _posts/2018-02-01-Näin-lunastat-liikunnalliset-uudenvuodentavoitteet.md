---
layout: post
published: true
title: Näin lunastat liikunnalliset uudenvuodentavoitteet
---
![Webp.net-compress-image (4).jpg]({{site.baseurl}}/media/Webp.net-compress-image (4).jpg)


On uusi vuosi ja uusien lupauksien aika. Liikunnan lisääminen nollasta sataan kertaheitolla muuttuu kuitenkin haasteelliseksi 
pitkällä aikavälillä. Ensimmäiset viikot tai kuukaudet saattavat sujua hyvin motivaation säilyessä korkealla tasolla.
Motivaatio ei kuitenkaan ole aina auttamassa, kun pitäisi lähteä salille tai lenkkipolulle. Nappaa tästä neuvot, kuinka voit
parantaa mahdollisuuksiasi onnistua lupauksessasi ja miten saat liikuntaintosi säilymään!

#### Löydä harrastus, josta pidät

Liikuntaa on helpompi harrastaa, jos löydät sinulle mieluisan lajin. Kuntosalilla käyminen vaan siitä syystä että
”pitäisi vissiin alkaa liikkumaan” ei välttämättä ole paras tapa ylläpitää motivaatiota, jos kuntosalilla käyminen maistuu 
puulle. Ole itsellesi rehellinen ja mieti mikä sopii sinulle.

#### Mikä voisi sopia minulle, jos kuntosali ei kiinnosta?

Kuntosali on oiva paikka vahvistaa kehoa tavoitteellisesti, mutta ei missään nimessä välttämätön, jos haluaa päästä kuntoon.
Voit esimerkiksi harkita uudelleen lajia, jota olet harrastanut aiemmin ja josta olet tykännyt. Mikäli haluat kokeilla jotain
uutta tai jos et ole harrastanut liikuntaa ennen, aloita miettimällä omaa persoonatyyppiäsi. Etsitkö adrenaliinipiikkejä,
nautitko rauhallisemmasta tekemisestä vai haluatko treenata läkähtymiseen saakka? Kysy myös itseltäsi minkälaisessa
ympäristössä tykkäät liikkua. Nautitko luonnossa olemisesta, kaupunkiympäristöstä vai ihan vain sisätiloista? Kaikki ovat
hyviä vaihtoehtoja! Alla pari esimerkkiä eri persoonille sopivista harrastuksista: 

##### Hurjapäälle:

- Kalliokiipeily (sisähallissa tai ulkokallioilla)
- Voimistelu
- Parkour (kaupunkiympäristö)
- Uimahyppy
- Maastopyöräily haastavassa maastossa
- Laskettelu/temppuilu

##### Intervallisykkijälle:  

- Crossfit
- Intervallijuoksu 
- Kuntopiiriharjoittelu
- Intensiiviset joukkuelajit, kuten jääkiekko, koripallo tai ultimate
- Uppopallo
- Kuntonyrkkeily (muut intensiiviset kamppailulajit)

##### Rauhalliselle liikkujalle: 

- Kävelyt tai hitaat lenkit
- Vaellus
- Kuntouinti/vesijuoksu
- Jooga tai pilates
- Rento pyöräily


Muista, että hurjapääkin voi löytää intervallitreenin tai rauhallisen liikunnan parista mieluisia lajeja. Kokeile uusia
asioita avoimin mielin ja saatat yllättyä.
On myös tärkeää tehdä vastapainoharjoittelua. Jos liikut paljon korkealla intensiteetillä, olisi arjessa tärkeää olla 
runsaasti rauhallista liikuntaa ja lepoa tasapainon säilyttämiseksi.

#### Aloita pikkuhiljaa

Kun mieluisa liikuntamuoto on löytynyt ja motivaatio on korkealla kannattaa hieman hidastaa vauhtia.
Raju muutos liikkumistavoissa johtaa usein kipeiden lihasten ja uupumuksen lisäksi lipsahdukseen ja repsahdukseen.
Aloita pikkuhiljaa esimerkiksi kerran viikossa ja lähde siitä vähitellen lisäämään treenin määrää. 
Näin kroppa ja mieli ehtivät sopeutua tekemiseen.

Pidä myös mielessäsi, että jossain vaiheessa tulee heikkoja hetkiä, jolloin treeneihin lähteminen tuntuu hankalalta.
Valmistaudu henkisesti tämän tyylisiin hetkiin valmiiksi niin pystyt pitämään itsekuria paremmin yllä heikon hetken iskiessä.
Motivaatio tulee yleensä tekemisen kautta eikä päinvastoin. Älä jää odottamaan motivaatiota! 

#### Alkuhuuma loppuessa…

Näin se vaan on että uuden lajin into hiipuu, kun tekemiseen tottuu. Älä kuitenkaan heti luovuta. Voit hakea lajista uusia
haasteita, hankkia treenikavereita tai pitää pienen tauon ja jatkaa sitten siitä. Älä anna tauon kuitenkaan venyä liikaa!

Jos tekeminen alkaa maistua puulta efortista huolimatta, kokeile muita liikkumistapoja. Jos ei liiku tavoitteet edellä,
on enemmän kuin ok vaihdella tekemistä. Harrastuksen tulee olla miellyttävää ja hauskaa.

#### Jatka loppuun asti!

Ota pikalaihdutuksen sijan tavoitteeksi liikunnan aloittaminen pitkällä aikavälillä. Tavoittele liikunnan jatkamista niin 
kauan kuin pystyt. Tämä edistää sinua enemmän kuin pikaiset laihdutus- tai liikuntakuurit. 
Kuurilla saatat saada nopeita tuloksia, mutta usein kuurin loputtua palaat vanhoihin tapoihin, ja takapakkia tulee korkojen kera.

Suosi pitkäjänteistä tekemistä. Siihen päästään mukavan ja mieluisan harrastuksen saattelemana! Muista vielä että jos
innostus loppuu, voi aina löytää uuden mieluisan harrastuksen. Pääasia on että liikkuu. Suurin riski on olla liikkumatta!

Lupasitko pudottaa painoa? Lue vielä kolme askeltamme [onnistuneeseen painonpudotukseen](http://www.funktum.fi/blog/2018/01/11/kolme-askelta-onnistuneeseen-painonpudotukseen/)! 
